{
  "name": "حافظ",
  "bio": "خواجه شمس\u200Cالدین محمد بن بهاءالدّین محمد حافظ شیرازی (زاده ح. ۷۲۷ (قمری)- درگذشته ۷۹۲ (قمری))، معروف به لسان\u200Cالغیب ، ترجمان الاسرار، لسان\u200Cالعرفاو ناظم\u200Cالاولیا، شاعر بزرگ سدهٔ هشتم ایران (برابر قرن چهاردهم میلادی) و یکی از سخنوران نامی جهان است. بیش\u200Cتر شعرهای او غزل هستند که به غزلیات حافظ شهرت دارند. \n\nگرایش حافظ به شیوهٔ سخن\u200Cپردازی خواجوی کرمانی و شباهت شیوهٔ سخنش با او مشهور است. او از مهم\u200Cترین تأثیرگذاران بر شاعران پس از خود شناخته می\u200Cشود. در سده\u200Cهای هجدهم و نوزدهم اشعار او به زبان\u200Cهای اروپایی ترجمه شد و نام او به گونه\u200Cای به محافل ادبی جهان غرب نیز راه یافت.\n\nهرساله در تاریخ ۲۰ مهرماه مراسم بزرگ\u200Cداشت حافظ در محلآرامگاه او در شیراز با حضور پژوهشگران ایرانی و خارجی برگزار می\u200Cشود. مطابق تقویم رسمی ایران این روز را روز بزرگ\u200Cداشت حافظ نامیده\u200Cاند.\n\nاطلاعات چندانی از خانواده و اجداد خواجه حافظ در دست نیست و ظاهراً پدرش «بهاءالدین محمد» نام داشته و مادرش اهل کازرون بوده\u200Cاست. در اشعار او که می\u200Cتواند یگانه منبع موثّق زندگی او باشد اشاره\u200Cهای اندکی از زندگی شخصی و خصوصی او یافت می\u200Cشود. آنچه از فحوای تذکرهها به دست می\u200Cآید بیشتر افسانه\u200Cهایی است که از این شخصیّت در ذهن عوام ساخته و پرداخته شده\u200Cاست. با این همه آنچه با تکیه به اشارات دیوان او و برخی منابع معتبر قابل بیان است آن است که او در خانواده\u200Cای از نظر مالی در حد متوسط جامعه زمان خویش متولد شده\u200Cاست. (با این حساب که کسب علم و دانش در آن زمان اصولاً مربوط به خانواده\u200Cهای مرفه و بعضاً متوسط جامعه بوده\u200Cاست). در نوجوانی قرآن را با چهارده روایت آن از برکرده و از همین رو به حافظ ملقب گشته\u200Cاست.\n\nدر دوران حکومت شاه شیخ ابواسحاق (متوفای ۷۵۸ ق) به دربار راه پیدا کرده و احتمالاً شغل دیوانی پیشه کرده\u200Cاست. شاعری پیشه اصلی او نبوده و امرار معاش او از طریق شغلی دیگر (احتمالاً دیوانی) تأمین می\u200Cشده\u200Cاست. در این خصوص نیز اشارات متعددی در دیوان او وجود دارد که بیان\u200Cکننده اتکای او به شغلی جدای از شاعری است، از جمله در تعدادی از این اشارات به درخواست وظیفه (حقوق و مستمری) اشاره دارد.\n\nدربارهٔ سال دقیق تولد او بین مورخان و حافظ\u200Cشناسان اختلاف نظر وجود دارد. دکتر ذبیح\u200Cالله صفا ولادت او را در ۷۲۷ ه\u200D. ق و دکتر قاسم غنی آن را در ۷۱۷ می\u200Cدانند. برخی دیگر از پژوهندگان همانند علامه دهخدا بر اساس قطعه\u200Cای از حافظ ولادت او را قبل از این سال\u200Cها و حدود ۷۱۰ ق تخمین می\u200Cزنند. آنچه مسلم است ولادت او در اوایل قرن هشتم هجری و بعد از ۷۱۰ واقع شده و به گمان غالب بین ۷۲۰ تا ۷۲۹ ق روی داده\u200Cاست."
}