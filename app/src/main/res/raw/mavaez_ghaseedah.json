[
    {
        "title": "قصیدهٔ شمارهٔ ۱ مواعظ",
        "verses": [
            {"text": "شکر و سپاس و منت و عزت خدای را / پروردگار خلق و خداوند کبریا", "explanation": ""},
            {"text": "دادار غیب دان و نگهدار آسمان / رزاق بنده‌پرور و خلاق رهنما", "explanation": ""},
            {"text": "اقرار می‌کند دو جهان بر یگانگیش / یکتا و پشت عالمیان بر درش دو تا", "explanation": ""},
            {"text": "گوهر ز سنگ خاره کند، لؤلؤ از صدف / فرزند آدم از گل و برگ گل از گیا", "explanation": ""},
            {"text": "سبحان من یمیت و یحیی و لااله / الا هوالذی خلق الارض والسما", "explanation": ""},
            {"text": "باری، ز سنگ، چشمهٔ آب آورد پدید / باری از آب چشمه کند سنگ در شتا", "explanation": ""},
            {"text": "گاهی به صنع ماشطه، بر روی خوب روز / گلگونهٔ شفق کند و سرمهٔ دجا", "explanation": ""},
            {"text": "دریای لطف اوست و گر نه سحاب کیست / تا بر زمین مشرق و مغرب کند سخا", "explanation": ""},
            {"text": "انشاتنا بلطفک یا صانعَ الوجود / فاغفرلنا بفضلک یا سامعَ الدعا", "explanation": ""},
            {"text": "ارباب شوق در طلبت بی‌دلند و هوش / اصحاب فهم در صفتت بی‌سرند و پا", "explanation": ""},
            {"text": "شبهای دوستان تو را انعم‌الصباح / وآن شب که بی تو روز کنند اظلِم المسا", "explanation": ""},
            {"text": "یاد تو روح‌پرور و وصف تو دلفریب / نام تو غم‌زدای و کلام تو دلربا", "explanation": ""},
            {"text": "بی‌سکهٔ قبول تو، ضرب عمل دغل / بی‌خاتم رضای تو، سعی امل هبا", "explanation": ""},
            {"text": "جایی که تیغ قهر برآرد مهابتت / ویران کند به سیل عرم جنت سبا", "explanation": ""},
            {"text": "شاهان بر آستان جلالت نهاده سر / گردنکشان مطاوع و کیخسروان گدا", "explanation": ""},
            {"text": "گر جمله را عذاب کنی یا عطا دهی / کس را مجال آن نه که آن چون و این چرا", "explanation": ""},
            {"text": "در کمترینِ صنع تو مدهوش مانده‌ایم / ما خود کجا و وصف خداوندِ آن کجا؟", "explanation": ""},
            {"text": "خود دست و پای فهم و بلاغت کجا رسد / تا در بحار وصف جلالت کند شنا؟", "explanation": ""},
            {"text": "گاهی سموم قهر تو، همدست با خزان / گاهی نسیم لطف تو، همراه با صبا", "explanation": ""},
            {"text": "خواهندگان درگه بخشایش تو اند / سلطان در سرادق و درویش در عبا", "explanation": ""},
            {"text": "آن دست بر تضرع و این روی بر زمین / آن چشم بر اشارت و این گوش بر ندا", "explanation": ""},
            {"text": "مردان راهت از نظر خلق در حجاب / شب در لباس معرفت و روز در قبا", "explanation": ""},
            {"text": "فرخنده طالعی که کنی یاد او به خیر / برگشته دولتی که فرامش کند تو را", "explanation": ""},
            {"text": "چندین هزار سکهٔ پیغمبری زده / اول به نام آدم و آخر به مصطفی", "explanation": ""},
            {"text": "الهامش از جلیل و پیامش ز جبرئیل / رایش نه از طبیعت و نطقش نه از هوی", "explanation": ""},
            {"text": "در نعت او زبان فصاحت که را رسد؟ / خود پیش آفتاب چه پرتو دهد سها؟", "explanation": ""},
            {"text": "دانی که در بیان اذا الشمس کورت / معنی چه گفته‌اند بزرگان پارسا؟", "explanation": ""},
            {"text": "یعنی وجود خواجه سر از خاک بر کند / خورشید و ماه را نبود آن زمان ضیا", "explanation": ""},
            {"text": "ای برترین مقام ملائک بر آسمان / با منصب تو زیرترین پایهٔ علا", "explanation": ""},
            {"text": "شعر آورم به حضرت عالیت زینهار / با وحی آسمان چه زند سحر مفتری؟", "explanation": ""},
            {"text": "یارب به دست او که قمر زآن دو نیم شد / تسبیح گفت در کف میمون او حصا", "explanation": ""},
            {"text": "کافتادگان شهوت نفسیم دست گیر / ارفق بمن تجاوز واغفر لمن عصا", "explanation": ""},
            {"text": "تریاق در دهان رسول آفریده حق / صدیق را چه غم بود از زهر جانگزا؟", "explanation": ""},
            {"text": "ای یار غار سید و صدیق نامور / مجموعهٔ فضائل و گنجینهٔ صفا", "explanation": ""},
            {"text": "مردان قدم به صحبت یاران نهاده‌اند / لیکن نه همچنان که تو در کام اژدها", "explanation": ""},
            {"text": "یار آن بود که مال و تن و جان فدا کند / تا در سبیل دوست به پایان برد وفا", "explanation": ""},
            {"text": "دیگر عمر که لایق پیغمبری بدی / گر خواجهٔ رسل نبدی ختم انبیا", "explanation": ""},
            {"text": "سالار خیل خانهٔ دین صاحب رسول / سردفتر خدای پرستان بی‌ریا", "explanation": ""},
            {"text": "دیوی که خلق عالمش از دست عاجزند / عاجز در آن که چون شود از دست وی رها؟", "explanation": ""},
            {"text": "دیگر جمال سیرت عثمان که بر نکرد / در پیش روی دشمن قاتل سر از حیا", "explanation": ""},
            {"text": "آن شرط مهربانی و تحقیق دوستیست / کز بهر دوستان بری از دشمنان جفا", "explanation": ""},
            {"text": "خاصان حق همیشه بلیت کشیده‌اند / هم بیشتر عنایت و هم بیشتر عنا", "explanation": ""},
            {"text": "کس را چه زور و زهره که وصف علی کند / جبار در مناقب او گفته هل اتی", "explanation": ""},
            {"text": "زورآزمای قلعهٔ خیبر که بند او / در یکدگر شکست به بازوی لافتی", "explanation": ""},
            {"text": "مردی که در مصاف، زره پیش بسته بود / تا پیش دشمنان ندهد پشت بر غزا", "explanation": ""},
            {"text": "شیر خدای و صفدر میدان و بحر جود / جانبخش در نماز و جهانسوز در وغا", "explanation": ""},
            {"text": "دیباچهٔ مروت و سلطان معرفت / لشکر کش فتوت و سردار اتقیا", "explanation": ""},
            {"text": "فردا که هر کسی به شفیعی زنند دست / ماییم و دست و دامن معصوم مرتضی", "explanation": ""},
            {"text": "پیغمبر، آفتاب منیر است در جهان / وینان ستارگان بزرگند و مقتدا", "explanation": ""},
            {"text": "یارب به نسل طاهر اولاد فاطمه / یارب به خون پاک شهیدان کربلا", "explanation": ""},
            {"text": "یارب به صدق سینهٔ پیران راستگوی / یارب به آب دیدهٔ مردان آشنا", "explanation": ""},
            {"text": "دلهای خسته را به کرم مرهمی فرست / ای نام اعظمت در گنجینهٔ شفا", "explanation": ""},
            {"text": "گر خلق تکیه بر عمل خویش کرده‌اند / ما را بس است رحمت و فضل تو متکا", "explanation": ""},
            {"text": "یارب خلاف امر تو بسیار کرده‌ایم / و امید بسته از کرمت عفو مامضی", "explanation": ""},
            {"text": "چشم گناهکار بود بر خطای خویش / ما را ز غایت کرمت چشم در عطا", "explanation": ""},
            {"text": "یارب به لطف خویش گناهان ما بپوش / روزی که رازها فتد از پرده برملا", "explanation": ""},
            {"text": "همواره از تو لطف و خداوندی آمده‌ست / وز ما چنان که در خور ما فعل ناسزا", "explanation": ""},
            {"text": "عدل است اگر عقوبت ما بی‌گنه کنی / لطف است اگر کشی قلم عفو بر خطا", "explanation": ""},
            {"text": "گر تقویت کنی ز ملک بگذرد بشر / ور تربیت کنی به ثریا رسد ثری", "explanation": ""},
            {"text": "دلهای دوستان تو خون می‌شود ز خوف / باز از کمال لطف تو دل می‌دهد رجا", "explanation": ""},
            {"text": "یارب قبول کن به بزرگی و فضل خویش / کآن را که رد کنی نبود هیچ ملتجا", "explanation": ""},
            {"text": "ما را تو دست گیر و حوالت مکن به کس / الا الیک حاجت درماندگان فلا", "explanation": ""},
            {"text": "ما بندگان حاجتمندیم و تو کریم / حاجت همیشه پیش کریمان بود روا", "explanation": ""},
            {"text": "کردی تو آنچه شرط خداوندی تو بود / ما در خور تو هیچ نکردیم ربنا", "explanation": ""},
            {"text": "سهل است اگر به چشم عنایت نظر کنی / اصلاح قلب را چه محل پیش کیمیا؟", "explanation": ""},
            {"text": "اولیتر آن که هم تو بگیری به لطف خویش / دستی، و گر نه هیچ نیاید ز دست ما", "explanation": ""},
            {"text": "کاری به منتها نرسانیده در طلب / بردیم روزگار گرامی به منتها", "explanation": ""},
            {"text": "فی‌الجمله دستهای تهی بر تو داشتیم / خود دست جز تهی نتوان داشت بر خدا", "explanation": ""},
            {"text": "یا دولتاه اگر به عنایت کنی نظر / واخجلتاه اگر به عقوبت دهد جزا", "explanation": ""},
            {"text": "ای یار جهد کن که چو مردان قدم زنی / ور پای بسته‌ای به دعا دست برگشا", "explanation": ""},
            {"text": "پیدا بود که بنده به کوشش کجا رسد / بالای هر سری قلمی رفته از قضا", "explanation": ""},
            {"text": "کس را به خیر و طاعت خویش اعتماد نیست / آن بی‌بصر بود که کند تکیه بر عصا", "explanation": ""},
            {"text": "تا روز اولت چه نبشته‌ست بر جبین / زیرا که در ازل سعدااند و اشقیا", "explanation": ""},
            {"text": "گر بر وجود عاشق صادق نهند تیغ / گوید بکش که مال سبیل است و جان فدا", "explanation": ""},
            {"text": "ما را به نوشداروی دشمن امید نیست / وز دست دوست گر همه زهر است مرحبا", "explanation": ""},
            {"text": "ای پای بست عمر تو، بر رهگذار سیل / چندین امل چه پیش نهی، مرگ در قفا؟", "explanation": ""},
            {"text": "در کوه و دشت هر سبُعی صوفیی بدی / گر هیچ سودمند بدی صوف بی‌صفا", "explanation": ""},
            {"text": "پهلوی تن ضعیف کند پشت دل قوی / صیدی که در ریاض ریاضت کند چرا", "explanation": ""},
            {"text": "چون شادمانی و غم دنیا مقیم نیست / فرعون کامران به و ایوب مبتلا", "explanation": ""},
            {"text": "امثال ما به سختی و تنگی نمرده‌اند / ما خود چه لایقیم به تشریف اولیا؟", "explanation": ""},
            {"text": "غم نیست زخم خوردهٔ راه خدای را / دردی چه خوش بود که حبیبش کند دوا", "explanation": ""},
            {"text": "مابین آسمان و زمین جای عیش نیست / یک دانه چون جهد ز میان دو آسیا؟", "explanation": ""},
            {"text": "عمرت برفت و چارهٔ کاری نساختی / اکنون که چاره نیست به بیچارگی بیا", "explanation": ""},
            {"text": "کردار نیک و بد به قیامت قرین توست / آن اختیار کن که توان دیدنش لقا", "explanation": ""},
            {"text": "تا هیچ دانه‌ای نفشانی به جز کرم / تا هیچ توشه‌ای نستانی به جز تقی", "explanation": ""},
            {"text": "گویی کدام سنگدل این پند نشنود / بر کوه خوان که باز به گوش آیدت صدا", "explanation": ""},
            {"text": "نااهل را نصیحت سعدی چنان که هست / گفتیم اگر به سرمه تفاوت کند عمی", "explanation": ""}
        ]
    }
]