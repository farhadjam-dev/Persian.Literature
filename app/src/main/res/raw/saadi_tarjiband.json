[
  {
    "title": "ترجیع ‌بند سعدی",
    "verses": [
      {"text": "ای سرو بلندِ قامت دوست / وه وه که شمایلت چه نیکوست", "explanation": ""},
      {"text": "در پای لطافت تو میراد / هر سرو سهی که بر لب جوست", "explanation": ""},
      {"text": "نازک بدنی که می‌نگنجد / در زیر قبا چو غنچه در پوست", "explanation": ""},
      {"text": "مه پاره به بام اگر برآید / که فرق کند که ماه یا اوست؟", "explanation": ""},
      {"text": "آن خرمن گل نه گل که باغ است / نه باغ ارم که باغ مینوست", "explanation": ""},
      {"text": "آن گوی مُعَنْبَرست در جَیب؟ / یا بوی دهان عنبرین بوست؟", "explanation": ""},
      {"text": "در حلقهٔ صَولَجان زلفش / بیچاره دل اوفتاده چون گوست", "explanation": ""},
      {"text": "می‌سوزد و همچنان هوادار / می‌میرد و همچنان دعاگوست", "explanation": ""},
      {"text": "خون دل عاشقان مشتاق / در گردن دیدهٔ بلاجوست", "explanation": ""},
      {"text": "من بندهٔ لعبتان سیمین / کاخر دل آدمی نه از روست", "explanation": ""},
      {"text": "بسیار ملامتم بکردند / کاندر پی او مرو که بدخوست", "explanation": ""},
      {"text": "ای سخت‌دلان سست‌پیمان / این شرط وفا بوَد که بی‌دوست", "explanation": ""},
      {"text": "بنشینم و صبر پیش گیرم؟ / دنبالهٔ کار خویش گیرم؟", "explanation": ""},
      {"text": "در عهد تو ای نگار دلبند / بس عهد که بشکنند و سوگند", "explanation": ""},
      {"text": "دیگر نرود به هیچ مطلوب / خاطر که گرفت با تو پیوند", "explanation": ""},
      {"text": "از پیشِ تو راه رفتنم نیست / همچون مگس از برابر قند", "explanation": ""},
      {"text": "عشق آمد و رسم عقل برداشت / شوق آمد و بیخ صبر برکند", "explanation": ""},
      {"text": "در هیچ زمانه‌ای نزاده‌ست / مادر به جمال، چون تو فرزند", "explanation": ""},
      {"text": "باد است نصیحت رفیقان / واندوهِ فراق، کوهِ الوند", "explanation": ""},
      {"text": "من نیستم ار کسی دگر هست / از دوست به یاد دوست خرسند", "explanation": ""},
      {"text": "این جور که می‌بریم تا کی؟ / وین صبر که می‌کنیم تا چند؟", "explanation": ""},
      {"text": "چون مرغ به طَمْع دانه در دام / چون گرگ به بوی دنبه در بند", "explanation": ""},
      {"text": "افتادم و مصلحت چنین بود / بی بند نگیرد آدمی پند", "explanation": ""},
      {"text": "مستوجب این و بیش از اینم / باشد که چو مردم خردمند", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "امروز جفا نمی‌کند کس / در شهر مگر تو می‌کنی بس", "explanation": ""},
      {"text": "در دام تو عاشقان گرفتار / در بند تو دوستان مُحَبَّس", "explanation": ""},
      {"text": "یا مُحْرِقَتي بِنارِ خَدٍّ / مِنْ جَمْرَتِهَا السِّراجَ تَقْبَس", "explanation": ""},
      {"text": "صبحی که مشام جان عشاق / خوشبوی کند إِذا تَنَفَّس", "explanation": ""},
      {"text": "أَسْتَقْبِلُهُ وَ إِنْ تَوَلّیٰ / أَسْتَأنِسُهُ وَ إِنْ تَعَبَّس", "explanation": ""},
      {"text": "اندام تو خود حریر چین است / دیگر چه کنی قبای اطلس؟", "explanation": ""},
      {"text": "من در همه قولها فصیحم / در وصف شمایل تو أَخْرَس", "explanation": ""},
      {"text": "جان در قدمت کنم ولیکن / ترسم ننهی تو پای بر خس", "explanation": ""},
      {"text": "ای صاحب حسن در وفا کوش / کاین حسن وفا نکرد با کس", "explanation": ""},
      {"text": "آخر به زکات تندرستی / فریاد دل شکستگان رس", "explanation": ""},
      {"text": "مِن‌بعد مکن چنان کز این پیش / ورنه به خدا که من از این پس", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "گفتار خوش و لبان باریک / ما أَطْیَبَ فاکِ جَلَّ باریک", "explanation": ""},
      {"text": "از روی تو ماه آسمان را / شرم آمد و شد هلال باریک", "explanation": ""},
      {"text": "یا قاتِلَتي بِسَیْفِ لَحْظٍ / واللّهِ قَتَلْتِنی بِهاتِیک", "explanation": ""},
      {"text": "از بهر خدا، که مالکان، جور / چندین نکنند بر مَمالیک", "explanation": ""},
      {"text": "شاید که به پادشه بگویند / ترک تو بریخت خون تاجیک", "explanation": ""},
      {"text": "دانی که چه شب گذشت بر من؟ / لایأتِ بمثلها أَعادیک", "explanation": ""},
      {"text": "با اینهمه گر حیات باشد / هم روز شود شبان تاریک", "explanation": ""},
      {"text": "فی‌الجمله نماند صبر و آرام / کم تَزْجُرُنی و کم أُداریک", "explanation": ""},
      {"text": "دردا که به خیره عمر بگذشت / ای دل تو مرا نمی‌گذاری ک", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "چشمی که نظر نگه ندارد / بس فتنه که با سر دل آرد", "explanation": ""},
      {"text": "آهوی کمند زلف خوبان / خود را به هلاک می‌سپارد", "explanation": ""},
      {"text": "فریاد ز دست نقش، فریاد / و آن دست که نقش می‌نگارد", "explanation": ""},
      {"text": "هرجا که مُوَلَّهی چو فرهاد / شیرین صفتی برو گمارد", "explanation": ""},
      {"text": "کس بار مشاهدت نچیند / تا تخم مجاهدت نکارد", "explanation": ""},
      {"text": "نالیدن عاشقان دلسوز / ناپخته مَجاز می‌شمارد", "explanation": ""},
      {"text": "عیبش مکنید هوشمندان / گر سوخته خرمنی بزارد", "explanation": ""},
      {"text": "خاری چه بود به پای مشتاق؟ / تیغیش بِران که سر نخارد", "explanation": ""},
      {"text": "حاجت به در کسیست ما را / کاو حاجت کس نمی‌گزارد", "explanation": ""},
      {"text": "گویند برو ز پیش جورش / من می‌روم او نمی‌گذارد", "explanation": ""},
      {"text": "من خود نه به اختیار خویشم / گر دست ز دامنم بدارد", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "بعد از طلب تو در سرم نیست / غیر از تو به خاطر اندرم نیست", "explanation": ""},
      {"text": "ره می‌ندهی که پیشت آیم / وز پیش تو ره که بگذرم نیست", "explanation": ""},
      {"text": "من مرغ زبون دام اُنسم / هرچند که می‌کَشی پَرم نیست", "explanation": ""},
      {"text": "گر چون تو پری در آدمیزاد / گویند که هست، باورم نیست", "explanation": ""},
      {"text": "مهر از همه خلق برگرفتم / جز یاد تو در تصورم نیست", "explanation": ""},
      {"text": "گویند بکوش تا بیابی / می‌کوشم و بخت یاورم نیست", "explanation": ""},
      {"text": "قِسمی که مرا نیافریدند / گر جهد کنم میسرم نیست", "explanation": ""},
      {"text": "ای کاش مرا نظر نبودی / چون حَظّ نظر برابرم نیست", "explanation": ""},
      {"text": "فکرم به همه جهان بگردید / وز گوشهٔ صبر بهترم نیست", "explanation": ""},
      {"text": "با بخت، جدل نمی‌توان کرد / اکنون که طریق دیگرم نیست", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "ای دل نه هزار عهد کردی؟ / کاندر طلب هوا نگردی؟", "explanation": ""},
      {"text": "کس را چه گنه؟ تو خویشتن را / بر تیغ زدی و زخم خُوردی", "explanation": ""},
      {"text": "دیدی که چگونه حاصل آمد / از دعوی عشق روی‌زردی؟", "explanation": ""},
      {"text": "یا دل بنهی به جور و بیداد / یا قصهٔ عشق درنوردی", "explanation": ""},
      {"text": "ای سیم‌تنِ سیاه‌گیسو / کز فکر سرم سپید کردی", "explanation": ""},
      {"text": "بسیار سیه، سپید کرده‌ست / دوران سپهر لاجوردی", "explanation": ""},
      {"text": "صلح است میان کفر و اسلام / با ما تو هنوز در نبردی", "explanation": ""},
      {"text": "سر بیش گران مکن، که کردیم / اقرار به بندگی و خَردی", "explanation": ""},
      {"text": "با درد توام خوشست ازیراک / هم دردی و هم دوای دردی", "explanation": ""},
      {"text": "گفتی که صبور باش، هیهات / دل موضع صبر بود و بردی", "explanation": ""},
      {"text": "هم چاره تحمل است و تسلیم / ورنه به کدام جهد و مردی!؟", "explanation": ""},
      {"text": "بنشینم و صبر پیش گیرم؟ / دنبالهٔ کار خویش گیرم؟", "explanation": ""},
      {"text": "بگذشت و نگه نکرد با من / در پای کشان، ز کبر دامن", "explanation": ""},
      {"text": "دو نرگسِ مستِ نیم‌خوابش / در پیش و به حسرت از قفا من", "explanation": ""},
      {"text": "ای قبلهٔ دوستان مشتاق / گر با همه آن کنی که با من", "explanation": ""},
      {"text": "بسیار کسان که جان شیرین / در پای تو ریزد اولا من", "explanation": ""},
      {"text": "گفتم که شکایتی بخوانم / از دست تو پیش پادشا من", "explanation": ""},
      {"text": "کاین سخت‌دلی و سست‌مهری / جرم از طرف تو بود یا من؟", "explanation": ""},
      {"text": "دیدم که نه شرط مهربانی‌ست / گر بانگ برآرم از جفا من", "explanation": ""},
      {"text": "گر سر برود فدای پایت / دست از تو نمی‌کنم رها من", "explanation": ""},
      {"text": "جز وصل توام حرام بادا / حاجت که بخواهم از خدا من", "explanation": ""},
      {"text": "گویندم ازو نظر بپرهیز / پرهیز ندانم از قضا من", "explanation": ""},
      {"text": "هرگز نشنیده‌ای که یاری / بی‌یار صبور بود تا من", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "ای روی تو آفتاب عالم / انگشت نمای آل آدم", "explanation": ""},
      {"text": "احیای روان مردگان را / بویت نفس مسیح مریم", "explanation": ""},
      {"text": "بر جان عزیزت آفرین باد / بر جسم شریفت اسم اعظم", "explanation": ""},
      {"text": "محبوب منی چو دیدهٔ راست / ای سرو روان به ابروی خم", "explanation": ""},
      {"text": "دستان که تو داری ای پری‌روی / بس دل ببری به کَفّ و مِعْصَم", "explanation": ""},
      {"text": "تنها نه منم اسیر عشقت / خلقی مُتَعَشِّقند و من هم", "explanation": ""},
      {"text": "شیرین جهان تویی به تحقیق / بگذار حدیث ما تَقَدَّم", "explanation": ""},
      {"text": "خوبیت مُسَلَّمست و ما را / صبر از تو نمی‌شود مُسَلَّم", "explanation": ""},
      {"text": "تو عهد وفای خود شکستی / وز جانب ما هنوز محکم", "explanation": ""},
      {"text": "مگذار که خستگان بمیرند / دور از تو به انتظار مرهم", "explanation": ""},
      {"text": "بی‌ما تو به سر بری همه عمر / من بی‌تو گمان مبر که یک‌دم", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "گل را مبرید پیش من نام / با حسن وجود آن گل اندام", "explanation": ""},
      {"text": "انگشت‌نمای خلق بودیم / مانند هلال از آن مه تام", "explanation": ""},
      {"text": "بر ما همه عیب‌ها بگفتند / یا قومُ إلی مَتیٰ و حَتّام؟", "explanation": ""},
      {"text": "ما خود زده‌ایم جام بر سنگ / دیگر مزنید سنگ بر جام", "explanation": ""},
      {"text": "آخر نگهی به سوی ما کن / ای دولت خاص و حسرت عام", "explanation": ""},
      {"text": "بس در طلب تو دیگ سودا / پختیم و هنوز کار ما خام", "explanation": ""},
      {"text": "درمانِ اسیرِ عشق، صبرست / تا خود به کجا رسد سرانجام", "explanation": ""},
      {"text": "من در قدم تو خاک بادم / باشد که تو بر سرم نهی گام", "explanation": ""},
      {"text": "دور از تو شکیب چند باشد؟ / ممکن نشود بر آتش آرام", "explanation": ""},
      {"text": "در دام غمت چو مرغ وحشی / می‌پیچم و سخت می‌شود دام", "explanation": ""},
      {"text": "من بی تو نه راضیم ولیکن / چون کام نمی‌دهی به ناکام", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم",  "explanation": ""},
         {"text": "ای زلف تو هر خمی کمندی / چشمت به کرشمه چشم‌بندی", "explanation": ""},
      {"text": "مَخرام بدین صفت مبادا / کز چشم بدت رسد گزندی", "explanation": ""},
      {"text": "ای آینه ایمنی که ناگاه / در تو رسد آه دردمندی؟", "explanation": ""},
      {"text": "یا چهره بپوش یا بسوزان / بر روی چو آتشت سپندی", "explanation": ""},
      {"text": "دیوانهٔ عشقت ای پری‌روی / عاقل نشود به هیچ پندی", "explanation": ""},
      {"text": "تلخست دهان عیشم از صبر / ای تَنگ شکر، بیار قندی", "explanation": ""},
      {"text": "ای سرو به قامتش چه مانی؟ / زیباست ولی نه هر بلندی", "explanation": ""},
      {"text": "گریم به امید و دشمنانم / بر گریه زنند ریشخندی", "explanation": ""},
      {"text": "کاجی ز درم درآمدی دوست / تا دیدهٔ دشمنان بکندی", "explanation": ""},
      {"text": "یارب چه شدی اگر به رحمت / باری سوی ما نظر فکندی؟", "explanation": ""},
      {"text": "یک‌چند به خیره عمر بگذشت / من بعد بر آن سرم که چندی", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "آیا که به لب رسید جانم / آوخ که ز دست شد عنانم", "explanation": ""},
      {"text": "کس دید چو من ضعیف هرگز / کز هستی خویش در گمانم؟", "explanation": ""},
      {"text": "پروانه‌ام اوفتان و خیزان / یک‌باره بسوز و وارهانم", "explanation": ""},
      {"text": "گر لطف کنی بجای اینم / ور جور کنی سزای آنم", "explanation": ""},
      {"text": "جز نقش تو نیست در ضمیرم / جز نام تو نیست بر زبانم", "explanation": ""},
      {"text": "گر تلخ کنی به دوریم عیش / یادت چو شکر کند دهانم", "explanation": ""},
      {"text": "اسرار تو پیش کس نگویم / اوصاف تو پیش کس نخوانم", "explanation": ""},
      {"text": "با درد تو یاوری ندارم / وز دست تو مَخْلَصی ندانم", "explanation": ""},
      {"text": "عاقل بجهد ز پیش شمشیر / من کشتهٔ سر بر آستانم", "explanation": ""},
      {"text": "چون در تو نمی‌توان رسیدن / به زان نبود که تا توانم", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "آن برگ گلست یا بناگوش؟ / یا سبزه به گِرد چشمهٔ نوش؟", "explanation": ""},
      {"text": "دست چو منی قیامه باشد / با قامت چون تویی در آغوش", "explanation": ""},
      {"text": "من ماه ندیده‌ام کله‌دار / من سرو ندیده‌ام قباپوش", "explanation": ""},
      {"text": "وز رفتن و آمدن چه گویم؟ / می‌آرد وجد و می‌برد هوش", "explanation": ""},
      {"text": "روزی دهنی به خنده بگشاد / پسته، دهن تو گفت خاموش", "explanation": ""},
      {"text": "خاطر پی زهد و توبه می‌رفت / عشق آمد و گفت زَرق مفروش", "explanation": ""},
      {"text": "مُسْتَغْرِق یادت آن‌چنانم / کم هستی خویش شد فراموش", "explanation": ""},
      {"text": "یاران به نصیحتم چه گویند؟ / بنشین و صبور باش و مخروش", "explanation": ""},
      {"text": "ای خام، من این‌چنین بر آتش / عیبم مکن ار برآورم جوش", "explanation": ""},
      {"text": "تا جهد بود به جان بکوشم / ونگه به ضرورت از بن گوش", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "طاقت برسید و هم بگفتم / عشقت که ز خلق می‌نهفتم", "explanation": ""},
      {"text": "طاقم ز فراق و صبر و آرام / زآن روز که با غم تو جفتم", "explanation": ""},
      {"text": "آهنگ دراز شب ز من پرس / کز فُرقت تو دمی نخفتم", "explanation": ""},
      {"text": "بر هر مژه قطره‌ای چو الماس / دارم که به گریه سنگ سُفتم", "explanation": ""},
      {"text": "گر کشته شوم عجب مدارید / من خود ز حیات در شگفتم", "explanation": ""},
      {"text": "تقدیر درین میانم انداخت / چندان که کناره می‌گرفتم", "explanation": ""},
      {"text": "دی بر سر کوی دوست لختی / خاک قدمش به دیده رُفتم", "explanation": ""},
      {"text": "نه خوارترم ز خاک بگذار / تا در قدم عزیزش افتم", "explanation": ""},
      {"text": "زانگه که برفتی از کنارم / صبر از دل ریش گفت رفتم", "explanation": ""},
      {"text": "می‌رفت و به کبر و ناز می‌گفت / بی‌ما چه کنی؟ به لابه گفتم", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "باری بگذر که در فراقت / خون شد دل ریش از اشتیاقت", "explanation": ""},
      {"text": "بگشای دهن که پاسخ تلخ / گویی شکرست در مذاقت", "explanation": ""},
      {"text": "در کشتهٔ خویشتن نگه کن / روزی اگر افتد اتفاقت", "explanation": ""},
      {"text": "تو خنده زنان چو شمع و خلقی / پروانه صفت در احتِراقت", "explanation": ""},
      {"text": "ما خود ز کدام خیل باشیم / تا خیمه زنیم در وُثاقت؟", "explanation": ""},
      {"text": "مَا اخْتَرتُ صَبابَتی ولکن / عینی نَظَرَتْ و ما اَطاقَتْ", "explanation": ""},
      {"text": "بس دیده که شد در انتظارت / دریا، و نمی‌رسد به ساقت", "explanation": ""},
      {"text": "تو مست شراب و خواب و ما را / بی‌خوابی کشت در تیاقت", "explanation": ""},
      {"text": "نه قدرت با تو بودنم هست / نه طاقت آنکه در فراقت", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "آوخ که چو روزگار برگشت / از من دل و صبر و یار برگشت", "explanation": ""},
      {"text": "برگشتن ما ضرورتی بود / وآن شوخ به اختیار برگشت", "explanation": ""},
      {"text": "پرورده بدم به روزگارش / خو کرد و چو روزگار برگشت", "explanation": ""},
      {"text": "غم نیز چه بودی ار برفتی / آن روز که غمگسار برگشت", "explanation": ""},
      {"text": "رحمت کن اگر شکسته‌ای را / صبر از دل بی‌قرار برگشت", "explanation": ""},
      {"text": "عذرش بنه ار به زیر سنگی / سرکوفته‌ای چو مار برگشت", "explanation": ""},
      {"text": "زین بحر عمیق جان به در برد / آن‌کس که هم از کنار برگشت", "explanation": ""},
      {"text": "من ساکن خاک پاک عشقم / نتوانم ازین دیار برگشت", "explanation": ""},
      {"text": "بیچارگیست چارهٔ عشق / دانی چه کنم چو یار برگشت؟", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "هر دل که به عاشقی زبون نیست / دستِ خوشِ روزگارِ دون نیست", "explanation": ""},
      {"text": "جز دیدهٔ شوخ عاشقان را / بر چهره دوان، سرشکِ خون نیست", "explanation": ""},
      {"text": "کوته نظری به خلوتم گفت / سودا مکن آخرت جنون نیست", "explanation": ""},
      {"text": "گفتم ز تو کی برآید این دود / کِت آتش غم در اندرون نیست؟", "explanation": ""},
      {"text": "عاقل داند که نالهٔ زار / از سوزش سینه‌ای برون نیست", "explanation": ""},
      {"text": "تسلیم قضا شود کزین قید / کس را به خلاص، رهنمون نیست", "explanation": ""},
      {"text": "صبر ار نکنم چه چاره سازم؟ / آرام دل از یکی فزون نیست", "explanation": ""},
      {"text": "گر بُکْشد و گر معاف دارد / در قبضهٔ او چو من زبون نیست", "explanation": ""},
      {"text": "دانی به چه مانَد آب چشمم؟ / سیماب، که یک دمش سکون نیست", "explanation": ""},
      {"text": "در دهر وفا نبود هرگز / یا بود و به بخت ما کنون نیست", "explanation": ""},
      {"text": "جان برخیِ روی یار کردم / گفتم مگرش وفاست چون نیست", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "در پای تو هرکه سر نینداخت / از روی تو پرده بر نینداخت", "explanation": ""},
      {"text": "در تو نرسید و پی غلط کرد / آن مرغ که بال و پر نینداخت", "explanation": ""},
      {"text": "کس با رخ تو نباخت اسبی / تا جان چو پیاده در نینداخت", "explanation": ""},
      {"text": "نفزود غم تو روشنایی / آن را که چو شمع سر نینداخت", "explanation": ""},
      {"text": "بارت بکشم که مرد معنی / در باخت سر و سپر نینداخت", "explanation": ""},
      {"text": "جان داد و درون به خلق ننمود / خون خورد و سخن به در نینداخت", "explanation": ""},
      {"text": "روزی گفتم کسی چو من جان / از بهر تو در خطر نینداخت", "explanation": ""},
      {"text": "گفتا نه، که تیر چشم مستم / صید از تو ضعیف‌تر نینداخت", "explanation": ""},
      {"text": "با آن‌که همه نظر در اویم / روزی سوی ما نظر نینداخت", "explanation": ""},
      {"text": "نومید نیم که چشم لطفی / بر من فِکَند، و گر نینداخت", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "ای بر تو قبای حسن چالاک / صد پیرهن از محبتت چاک", "explanation": ""},
      {"text": "پیشت به تواضعست گویی / افتادن آفتاب بر خاک", "explanation": ""},
      {"text": "ما خاک شویم و هم نگردد / خاک درت از جبین ما پاک", "explanation": ""},
      {"text": "مهر از تو توان برید؟ هیهات / کس بر تو توان گزید؟ حاشاک", "explanation": ""},
      {"text": "اول، دلِ برده باز پس ده / تا دست بدارمت ز فِتراک", "explanation": ""},
      {"text": "بعد از تو به هیچ‌کس ندارم / امّید و، ز کس نیایدم باک", "explanation": ""},
      {"text": "درد از جهت تو عین داروست / زهر از قِبَل تو محض تریاک", "explanation": ""},
      {"text": "سودای تو آتشی جهان‌سوز / هجران تو ورطه‌ای خطرناک", "explanation": ""},
      {"text": "روی تو چه جای سحر بابِل؟ / موی تو چه جای مار ضحاک؟", "explanation": ""},
      {"text": "سعدی بس ازین سخن، که وصفش / دامن ندهد به دستِ ادراک", "explanation": ""},
      {"text": "گرد ارچه بسی هوا بگیرد / هرگز نرسد به گرد افلاک", "explanation": ""},
      {"text": "پای طلب از روش فرو ماند / می‌بینم و حیله نیست اِلّاک", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "ای چون لب لعل تو شکر نی / بادام چو چشمت ای پسر نی", "explanation": ""},
      {"text": "جز سوی تو میل خاطرم نه / جز در رخ تو مرا نظر نی", "explanation": ""},
      {"text": "خوبان جهان همه بدیدم / مثل تو به چابکی دگر نی", "explanation": ""},
      {"text": "پیران جهان نشان ندادند / چون تو دگری به هیچ قرنی", "explanation": ""},
      {"text": "ای آنکه به باغ دلبری بَر / چون قد خوش تو یک شجر نی", "explanation": ""},
      {"text": "چندین شجر وفا نشاندم / وز وصل تو ذره‌ای ثمر نی", "explanation": ""},
      {"text": "آوازهٔ من ز عرش بگذشت / وز درد دلم تو را خبر نی", "explanation": ""},
      {"text": "از رفتن من غمت نباشد / از آمدن تو خود اثر نی", "explanation": ""},
      {"text": "باز آیم اگر دهی اجازت / ای راحت جان من، و گر نی", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "شد موسم سبزه و تماشا / برخیز و بیا به سوی صحرا", "explanation": ""},
      {"text": "کان فتنه که روی خوب دارد / هرجا که نشست خاست غوغا", "explanation": ""},
      {"text": "صاحب‌نظری که دید رویش / دیوانهٔ عشق گشت و شیدا", "explanation": ""},
      {"text": "دانی نکند قبول هرگز / دیوانه حدیث مرد دانا", "explanation": ""},
      {"text": "چشم از پی دیدن تو دارم / من بی تو خَسَم کنار دریا", "explanation": ""},
      {"text": "از جور رقیب تو ننالم / خارست نخست بار خرما", "explanation": ""},
      {"text": "سعدی غم دل نهفته می‌دار / تا می‌نشوی ز غیر رسوا", "explanation": ""},
      {"text": "گفتست مگر حسود با تو؟ / زنهار مرو ازین پس آنجا", "explanation": ""},
          {"text": "من نیز اگرچه ناشکیبم / روزی دو برای مصلحت را", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""},
      {"text": "بربود جمالت ای مه نو / از ماه شب چهارده ضو", "explanation": ""},
      {"text": "چون می‌گذری بگو به طاوس / گر جلوه‌کنان روی چنین رو", "explanation": ""},
      {"text": "گر لاف زنی که من صبورم / بعد از تو، حکایتست و مشنو", "explanation": ""},
      {"text": "دستی ز غمت نهاده بر دل / چشمی ز پیت فتاده در گَو", "explanation": ""},
      {"text": "یا از در عاشقان درون آی / یا از دل طالبان برون شو", "explanation": ""},
      {"text": "زین جور و تَحَکُّمت غرض چیست؟ / بنیاد وجود ما کن و رو", "explanation": ""},
      {"text": "یا مُتْلِفَ مُهْجَتی و نَفسی / اللهُ یَقیکَ مَحْضَرَ السَّو", "explanation": ""},
      {"text": "با من چو جوی ندید معشوق / نگرفت حدیث من به یک جو", "explanation": ""},
      {"text": "گفتم کهنم مبین که روزی / بینی که شود به خلعتی نو", "explanation": ""},
      {"text": "در سایهٔ شاه آسمان قدر / مه طلعت آفتاب پرتو", "explanation": ""},
      {"text": "وز لفظ من این حدیث شیرین / گر می‌نرسد به گوش خسرو", "explanation": ""},
      {"text": "بنشینم و صبر پیش گیرم / دنبالهٔ کار خویش گیرم", "explanation": ""}
    ]
  }
]

