[
    {
        "title": "حکایت شمارهٔ ۱ باب ششم",
        "prose": [
            "با طایفه دانشمندان در جامع دمشق بحثی همی‌کردم که جوانی در آمد و گفت: در این میان کسی هست که زبان پارسی بداند؟ غالب اشارت به من کردند. گفتمش: خیر است! گفت: پیری صد و پنجاه ساله در حالت نزع است و به زبان عجم چیزی همی‌گوید و مفهوم ما نمی‌گردد. گر به کرم رنجه شوی مزد یابی، باشد که وصیتی همی‌کند.",
            "چون به بالینش فراز شدم این می‌گفت:",
            "معانی این سخن را به عربی با شامیان همی‌گفتم و تعجب همی‌کردند از عمر دراز و تأسف او همچنان بر حیات دنیا.",
            "گفتم: چگونه‌ای در این حالت؟ گفت: چه گویم؟",
            "گفتم: تصور مرگ از خیال خود به در کن و وهم را بر طبیعت مستولی مگردان که فیلسوفان یونان گفته‌اند مزاج ار چه مستقیم بود، اعتماد بقا را نشاید و مرض گرچه هایل، دلالت کلی بر هلاک نکند. اگر فرمایی طبیبی را بخوانم تا معالجت کند.",
            "دیده بر کرد و بخندید و گفت:"
        ],
        "verses": [
            {
                "verse1": "دمی چند گفتم بر آرم به کام",
                "verse2": "دریغا که بگرفت راه نفس"
            },
            {
                "verse1": "دریغا که بر خوان الوان عمر",
                "verse2": "دمی خورده بودیم و گفتند بس"
            },
            {
                "verse1": "ندیده‌ای که چه سختی همی‌رسد به کسی",
                "verse2": "که از دهانش به در می کنند دندانی"
            },
            {
                "verse1": "قیاس کن که چه حالت بود در آن ساعت",
                "verse2": "که از وجود عزیزش به در رود جانی"
            },
            {
                "verse1": "دست بر هم زند طبیب ظریف",
                "verse2": "چون خرف بیند اوفتاده حریف"
            },
            {
                "verse1": "خواجه در بند نقش ایوان است",
                "verse2": "خانه از پایبند ویران است"
            },
            {
                "verse1": "پیرمردی ز نزع می نالید",
                "verse2": "پیرزن صندلش همی ‌مالید"
            },
            {
                "verse1": "چون مخبط شد اعتدال مزاج",
                "verse2": "نه عزیمت اثر کند نه علاج"
            }
        ]
    }
]