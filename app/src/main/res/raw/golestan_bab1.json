[
    {
        "title": "حکایت شمارهٔ ۱ باب اول",
        "prose": [
            "پادشاهی را شنیدم به کشتنِ اسیری اشارت کرد. بی‌چاره در آن حالتِ نومیدی مَلِک را دشنام دادن گرفت و سَقَط گفتن، که گفته‌اند: هر که دست از جان بشوید، هر چه در دل دارد بگوید.",
            "مَلِک پرسید: «چه می‌گوید؟» یکی از وزرایِ نیک‌محضر گفت: «ای خداوند! همی‌گوید: وَ الْکاظِمِینَ الغَیْظَ وَ الْعافِینَ عَنِ النّاسِ». مَلِک را رحمت آمد و از سرِ خونِ او درگذشت. وزیرِ دیگر که ضدّ او بود گفت: «ابنای جنسِ ما را نشاید در حضرتِ پادشاهان جز به راستی سخن گفتن. این مَلِک را دشنام داد و ناسزا گفت». مَلِک روی از این سخن در هم آورد و گفت: «آن دروغِ وی پسندیده‌تر آمد مرا زین راست که تو گفتی، که رویِ آن در مصلحتی بود و بنایِ این بر خُبْثی». و خردمندان گفته‌اند: «دروغی مصلحت‌آمیز به که راستی فتنه‌انگیز».",
            "بر طاقِ ایوانِ فریدون نبشته بود:"
        ],
        "verses": [
            {
                "verse1": "وقت ضرورت چو نماند گریز",
                "verse2": "دست بگیرد سرِ شمشیرِ تیز"
            },
            {
                "verse1": "إِذا یَئِسَ الْإِنسانُ طالَ لِسانُهُ",
                "verse2": "کَسِنَّورٍ مَغْلُوبٍ یَصُولُ عَلَی الْکلبِ"
            },
            {
                "verse1": "هر که شاه آن کند که او گوید",
                "verse2": "حیف باشد که جز نکو گوید"
            },
            {
                "verse1": "جهان ای برادر نمانَد به کس",
                "verse2": "دل اندر جهان‌آفرین بند و بس"
            },
            {
                "verse1": "مکن تکیه بر مُلْکِ دنیا و پشت",
                "verse2": "که بسیار کس چون تو پرورْد و کُشت"
            },
            {
                "verse1": "چو آهنگِ رفتن کند جانِ پاک",
                "verse2": "چه بر تخت مردنْ، چه بر رویِ خاک"
            }
        ]
    }
]