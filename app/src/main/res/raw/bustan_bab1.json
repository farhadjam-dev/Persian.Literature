[
    {
        "title": "بخش ۱ - سرآغاز",
        "verses": [
            {"text": "شنیدم که در وقت نزع روان / به هرمز چنین گفت نوشیروان", "explanation": ""},
            {"text": "که خاطر‌نگهدار درویش باش / نه در بند آسایش خویش باش", "explanation": ""},
            {"text": "نیاساید اندر دیار تو کس / چو آسایش خویش جویی و بس", "explanation": ""},
            {"text": "نیاید به نزدیک دانا پسند / شبان خفته و گرگ در گوسفند", "explanation": ""},
            {"text": "برو پاس درویش محتاج دار / که شاه از رعیّت بوَد تاجدار", "explanation": ""},
            {"text": "رعیّت چو بیخند و سلطان درخت / درخت، ای پسر، باشد از بیخ سخت", "explanation": ""},
            {"text": "مکُن تا توانی دل خلق ریش / وگر می‌کُنی می‌کَنی بیخ خویش", "explanation": ""},
            {"text": "اگر جاده‌ای بایدت مستقیم / ره پارسایان امید است و بیم", "explanation": ""},
            {"text": "طبیعت شود مرد را بخردی / به امّید نیکی و بیم بدی", "explanation": ""},
            {"text": "گر این هر دو در پادشه یافتی / در اقلیم و مُلکش پنه یافتی", "explanation": ""},
            {"text": "که بخشایش آرَد بر امّیدوار / به امّید بخشایش کردگار", "explanation": ""},
            {"text": "گزند کسانش نیاید پسند / که ترسد که در مُلکش آید گزند", "explanation": ""},
            {"text": "وگر در سرشت وی این خوی نیست / در آن کشور آسودگی‌بوی نیست", "explanation": ""},
            {"text": "اگر پای‌بندی رضا پیش گیر / وگر یک‌سواری سر خویش گیر", "explanation": ""},
            {"text": "فراخی در آن مرز و کشور مخواه / که دلتنگ بینی رعیّت ز شاه", "explanation": ""},
            {"text": "ز مستکبران دلاور بترس / از آن کاو نترسد ز داور بترس", "explanation": ""},
            {"text": "دگر کشور آباد بیند به خواب / که دارد دل اهل کشور خراب", "explanation": ""},
            {"text": "خرابی و بدنامی آید ز جور / رسد پیش‌بین این سخن را به غور", "explanation": ""},
            {"text": "رعیّت نشاید به بیداد کُشت / که مر سلطنت را پناهند و پشت", "explanation": ""},
            {"text": "مراعات دهقان کن از بهر خویش / که مزدور خوش‌دل کند کار بیش", "explanation": ""},
            {"text": "مروّت نباشد بدی با کسی / کز او نیکویی دیده باشی بسی", "explanation": ""},
            {"text": "شنیدم که خسرو به شیرویه گفت / در آن دم که چشمش ز دیدن بخفت", "explanation": ""},
            {"text": "بر آن باش تا هرچه نیّت کنی / نظر در صلاح رعیّت کنی", "explanation": ""},
            {"text": "الا تا نپیچی سر از عدل و رای / که مردم ز دستت نپیچند پای", "explanation": ""},
            {"text": "گریزد رعیّت ز بیدادگر / کُنَد نام زشتش به گیتی سمر", "explanation": ""},
            {"text": "بسی بر‌نیاید که بنیاد خوَد / بکَند آن که بنهاد بنیاد بد", "explanation": ""},
            {"text": "خرابی کُنَد مرد شمشیر‌زن / نه چندان که دود دل طفل و زن", "explanation": ""},
            {"text": "چراغی که بیوه‌زنی برفروخت / بسی دیده باشی که شهری بسوخت", "explanation": ""},
            {"text": "از آن بهره‌ورتر در آفاق کیست / که در ملکرانی به انصاف زیست", "explanation": ""},
            {"text": "چو نوبت رسد زین جهان غربتش / ترحّم فرستند بر تربتش", "explanation": ""},
            {"text": "بد و نیک مردم چو می‌بگذرند / همان به که نامت به نیکی برند", "explanation": ""},
            {"text": "خداترس را بر رعیّت گمار / که معمار مُلک است پرهیزگار", "explanation": ""},
            {"text": "بد‌اندیش توست آن و خون‌خوار خلق / که نفع تو جوید در آزار خلق", "explanation": ""},
            {"text": "ریاست به دست کسانی خطاست / که از دستشان دست‌ها بر خداست", "explanation": ""},
            {"text": "نکوکارپرور نبیند بدی / چو بد پروری خصم خون خودی", "explanation": ""},
            {"text": "مکافات موذی به مالش مکُن / که بیخش برآورد باید ز بن", "explanation": ""},
            {"text": "مکُن صبر بر عامل ظلم‌دوست / که از فربهی بایدش کَند پوست", "explanation": ""},
            {"text": "سر گرگ باید هم اوّل بُرید / نه چون گوسفندان مردم دَرید", "explanation": ""},
            {"text": "چه خوش گفت بازارگانی اسیر / چو گِردش گرفتند دزدان به تیر", "explanation": ""},
            {"text": "چو مردانگی آید از رهزنان / چه مردان لشکر، چه خیل زنان", "explanation": ""},
            {"text": "شهنشه که بازارگان را بخَست / در خیر بر شهر و لشکر ببَست", "explanation": ""},
            {"text": "کی آن‌جا دگر هوشمندان روند / چو آوازهٔ رسم بد بشنوند؟", "explanation": ""},
            {"text": "نکو بایدت نام و نیکی قبول / نکو دار بازارگان و رسول", "explanation": ""},
            {"text": "بزرگان مسافر به جان پرورند / که نام نکویی به عالم برند", "explanation": ""},
            {"text": "تبه گردد آن مملکت عن‌قریب / کز او خاطر‌آزرده آید غریب", "explanation": ""},
            {"text": "غریب‌آشنا باش و سیّاح‌دوست / که سیّاح جلّاب نام نکوست", "explanation": ""},
            {"text": "نکو دار ضیف و مسافر عزیز / وز آسیبشان بر حذر باش نیز", "explanation": ""},
            {"text": "ز بیگانه پرهیز کردن نکوست / که دشمن توان بود در زیِّ دوست", "explanation": ""},
            {"text": "غریبی که پر فتنه باشد سرش / میازار و بیرون کن از کشورش", "explanation": ""},
            {"text": "تو گر خشم بر وی نگیری رواست / که خود خوی بد دشمنش در قفاست", "explanation": ""},
            {"text": "وگر پارسی باشدش زاد و بوم / به صنعاش مفرست و سقلاب و روم", "explanation": ""},
            {"text": "هم آن‌جا امانش مده تا به چاشت / نشاید بلا بر دگر کس گماشت", "explanation": ""},
            {"text": "که گویند برگشته باد آن زمین / کز او مردم آیند بیرون چنین", "explanation": ""},
            {"text": "قدیمان خود را بیفزای قدر / که هرگز نیاید ز پرورده غدر", "explanation": ""},
            {"text": "چو خدمتگزاریت گردد کهُن / حق سالیانش فرامش مکُن", "explanation": ""},
            {"text": "گر او را هرم دست خدمت ببست / تو را بر کرم همچنان دست هست", "explanation": ""},
            {"text": "شنیدم که شاپور دم در‌کشید / چو خسرو به رسمش قلم در‌کشید", "explanation": ""},
            {"text": "چو شد حالش از بی‌نوایی تباه / نبشت این حکایت به نزدیک شاه", "explanation": ""},
            {"text": "چو بذل تو کردم جوانی خویش / به هنگام پیری مرانم ز پیش", "explanation": ""},
            {"text": "عمل گر دهی مرد منعم شناس / که مفلس ندارد ز سلطان هراس", "explanation": ""},
            {"text": "چو مفلس فرو‌بُرد گردن به دوش / از او بر‌نیاید دگر جز خروش", "explanation": ""},
            {"text": "چو مشرف دو دست از امانت بداشت / بباید بر او ناظری بر گماشت", "explanation": ""},
            {"text": "ور او نیز در‌ساخت با خاطرش / ز مشرف عمل بر‌کن و ناظرش", "explanation": ""},
            {"text": "خدا‌ترس باید امانت‌گزار / امین کز تو ترسد امینش مدار", "explanation": ""},
            {"text": "امین باید از داور اندیشناک / نه از رفع دیوان و زجر و هلاک", "explanation": ""},
            {"text": "بیفشان و بشمار و فارغ نشین / که از صد یکی را نبینی امین", "explanation": ""},
            {"text": "دو همجنس دیرینه را هم‌قلم / نباید فرستاد یک جا به هم", "explanation": ""},
            {"text": "چه دانی که همدست گردند و یار / یکی دزد باشد، یکی پرده‌دار", "explanation": ""},
            {"text": "چو دزدان ز هم باک دارند و بیم / روَد در میان کاروانی سلیم", "explanation": ""},
            {"text": "یکی را که معزول کردی ز جاه / چو چندی برآید ببخشش گناه", "explanation": ""},
            {"text": "بر‌آوردن کام امّیدوار / به از قید بندی شکستن هزار", "explanation": ""},
            {"text": "نویسنده را گر ستون عمل / بیفتد، نبُرَّد طناب امل", "explanation": ""},
            {"text": "به فرمانبران بر شه دادگر / پدروار خشم آورد بر پسر", "explanation": ""},
            {"text": "گهش می‌زند تا شود دردناک / گهی می‌کُند آبش از دیده پاک", "explanation": ""},
            {"text": "چو نرمی کنی خصم گردد دلیر / وگر خشم گیری شوند از تو سیر", "explanation": ""},
            {"text": "درشتی و نرمی به هم در به است / چو رگ‌زن که جرّاح و مرهم‌نه است", "explanation": ""},
            {"text": "جوان‌مرد و خوش‌خوی و بخشنده باش / چو حق بر تو پاشد تو بر خلق پاش", "explanation": ""},
            {"text": "نیامد کس اندر جهان کاو بماند / مگر آن کز او نام نیکو بماند", "explanation": ""},
            {"text": "نمرد آن که مانَد پس از وی به جای / پل و خانی و خان و مهمان‌سرای", "explanation": ""},
            {"text": "هر آن کاو نماند از پسش یادگار / درخت وجودش نیاورد بار", "explanation": ""},
            {"text": "وگر رفت و آثار خیرش نماند / نشاید پس مرگش الحمد خواند", "explanation": ""},
            {"text": "چو خواهی که نامت بود جاودان / مکُن نام نیک بزرگان نهان", "explanation": ""},
            {"text": "همین نقش بر‌خوان پس از عهد خویش / که دیدی پس از عهد شاهان پیش", "explanation": ""},
            {"text": "همین کام و ناز و طرب داشتند / به آخر برفتند و بگذاشتند", "explanation": ""},
            {"text": "یکی نام نیکو ببُرد از جهان / یکی رسم بد ماند از او جاودان", "explanation": ""},
            {"text": "به سمع رضا مشنو ایذای کس / وگر گفته آید به غورش برس", "explanation": ""},
            {"text": "گنهکار را عذر نسیان بنه / چو زنهار خواهند زنهار ده", "explanation": ""},
            {"text": "گر آید گنهکاری اندر پناه / نه شرط است کُشتن به اوّل گناه", "explanation": ""},
            {"text": "چو باری بگفتند و نشنید پند / بده گوشمالش به زندان و بند", "explanation": ""},
            {"text": "وگر پند و بندش نیاید بکار / درختی خبیث است بیخش برآر", "explanation": ""},
            {"text": "چو خشم آیدت بر گناه کسی / تأمل کنش در عقوبت بسی", "explanation": ""},
            {"text": "که سهل است لعل بدخشان شکست / شکسته نشاید دگرباره بست", "explanation": ""}
        ]
    }
]