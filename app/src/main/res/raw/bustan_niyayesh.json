[
    {
        "title": "بخش ۱ - سرآغاز",
        "verses": [
            {"text": "به نام خداوندِ جان‌ آفرین / حکیمِ سخن‌ در زبان‌ آفرین", "explanation": ""},
            {"text": "خداوند بخشندهٔ دستگیر / کریم خطابخش پوزش‌پذیر", "explanation": ""},
            {"text": "عزیزی که هر کز درش سر بتافت / به هر در که شد هیچ عزّت نیافت", "explanation": ""},
            {"text": "سر پادشاهان گردن‌فراز / به درگاه او بر زمینِ نیاز", "explanation": ""},
            {"text": "نه گردن‌کشان را بگیرد به فور / نه عذرآوران را براند به جور", "explanation": ""},
            {"text": "وگر خشم گیرد ز کردارِ زشت / چو بازآمدی ماجرا درنوشت", "explanation": ""},
            {"text": "اگر با پدر جنگ جوید کسی / پدر بی‌گمان خشم گیرد بسی", "explanation": ""},
            {"text": "وگر خویش راضی نباشد ز خویش / چو بیگانگانش براند ز پیش", "explanation": ""},
            {"text": "وگر بنده چابک نباشد به کار / عزیزش ندارد خداوندگار", "explanation": ""},
            {"text": "وگر بر رفیقان نباشی شفیق / به فرسنگ بگریزد از تو رفیق", "explanation": ""},
            {"text": "وگر ترکِ خدمت کند لشکری / شود شاهِ لشکرکُش از وی بری", "explanation": ""},
            {"text": "ولیکن خداوندِ بالا و پست / به عصیان، درِ رزق بر کس نبست", "explanation": ""},
            {"text": "دو کونش یکی قطره از بحرِ علم / گنه بیند و پرده پوشد به حلم", "explanation": ""},
            {"text": "ادیمِ زمین، سفرهٔ عام اوست / بر این خوان یغما چه دشمن چه دوست", "explanation": ""},
            {"text": "اگر بر جفاپیشه بشتافتی / که از دست قهرش امان یافتی؟", "explanation": ""},
            {"text": "بری ذاتش از تهمتِ ضد و جنس / غنی، ملکش از طاعتِ جن و انس", "explanation": ""},
            {"text": "پرستارِ امرش همه چیز و کس / بنی‌آدم و مرغ و مور و مگس", "explanation": ""},
            {"text": "چنان پهن خوان کرم گسترد / که سیمرغ در قاف قسمت خورد", "explanation": ""},
            {"text": "لطیف کرم‌گستر کارساز / که دارای خَلق است و دانای راز", "explanation": ""},
            {"text": "مر او را رسد کبریا و منی / که ملکش قدیم است و ذاتش غنی", "explanation": ""},
            {"text": "یکی را به سر بر نهد تاج بخت / یکی را به خاک اندر آرد ز تخت", "explanation": ""},
            {"text": "کلاهِ سعادت یکی بر سرش / گلیمِ شقاوت یکی در برش", "explanation": ""},
            {"text": "گلستان کند آتشی بر خلیل / گروهی به آتش بَرَد ز آب نیل", "explanation": ""},
            {"text": "گر آن است، منشورِ احسان اوست / ور این است، توقیعِ فرمان اوست", "explanation": ""},
            {"text": "پسِ پرده بیند عمل‌های بد / هم او پرده پوشد به آلای خَوْد", "explanation": ""},
            {"text": "به تهدید اگر برکشد تیغِ حکم / بمانند کروبیان صُمّ و بکم", "explanation": ""},
            {"text": "وگر دردهد یک صلای کرم / عزازیل گوید نصیبی برم", "explanation": ""},
            {"text": "به درگاهِ لطف و بزرگیش بر / بزرگان نهاده بزرگی ز سر", "explanation": ""},
            {"text": "فروماندگان را به رحمت قریب / تضرع‌کنان را به دعوت مجیب", "explanation": ""},
            {"text": "بر احوالِ نابوده، علمش بصیر / به اسرارِ ناگفته، لطفش خبیر", "explanation": ""},
            {"text": "به قدرت، نگهدارِ بالا و شیب / خداوندِ دیوانِ روزِ حسیب", "explanation": ""},
            {"text": "نه مستغنی از طاعتش پشت کس / نه بر حرف او جای انگشت کس", "explanation": ""},
            {"text": "قدیمی نکوکارِ نیکی‌ پسند / به کلک قضا در رحم نقش‌بند", "explanation": ""},
            {"text": "ز مشرق به مغرب مه و آفتاب / روان کرد و بنهاد گیتی بر آب", "explanation": ""},
            {"text": "زمین از تبِ لرزه آمد ستوه / فروکوفت بر دامنش میخِ کوه", "explanation": ""},
            {"text": "دهد نطفه را صورتی چون پری / که کرده‌ست بر آب صورتگری؟", "explanation": ""},
            {"text": "نهد لعل و پیروزه در صلبِ سنگ / گل لعل در شاخ پیروزه‌ رنگ", "explanation": ""},
            {"text": "ز ابر افکند قطره‌ای سویِ یَم / ز صلب افکند نطفه‌ای در شکم", "explanation": ""},
            {"text": "از آن قطره لولوی لالا کند / وز این، صورتی سروبالا کند", "explanation": ""},
            {"text": "بر او علم یک ذره پوشیده نیست / که پیدا و پنهان به نزدش یکی‌ست", "explanation": ""},
            {"text": "مهیاکنِ روزیِ مار و مور / اگر چند بی‌دست‌وپای‌اند و زور", "explanation": ""},
            {"text": "به امرش وجود از عدم نقش بست / که داند جز او کردن از نیست، هست؟", "explanation": ""},
            {"text": "دگر ره به کتمِ عدم در برد / وز آنجا به صحرای محشر برد", "explanation": ""},
            {"text": "جهان مُتَفِّق بر الهیتش / فرومانده از کُنهِ ماهیتش", "explanation": ""},
            {"text": "بشر ماورای جلالش نیافت / بصر منتهای جمالش نیافت", "explanation": ""},
            {"text": "نه بر اوجِ ذاتش پرد مرغِ وهم / نه در ذیلِ وصفش رسد دستِ فهم", "explanation": ""},
            {"text": "در این ورطه کشتی فرو شد هزار / که پیدا نشد تخته‌ای بر کنار", "explanation": ""},
            {"text": "مپندار سعدی که راه صفا / توان رفت جز بر پی مصطفی", "explanation": ""}
        ]
    }
]