[
    {
        "title": "بخش ۱ - سرآغاز",
        "verses": [
            {"text": "بیا تا برآریم دستی ز دل / که نتوان برآورد فردا ز گل", "explanation": ""},
            {"text": "به فصل خزان در نبینی درخت / که بی برگ ماند ز سرمای سخت", "explanation": ""},
            {"text": "برآرد تهی دستهای نیاز / ز رحمت نگردد تهیدست باز", "explanation": ""},
            {"text": "مپندار از آن در که هرگز نبست / که نومید گردد بر آورده دست", "explanation": ""},
            {"text": "قضا خلعتی نامدارش دهد / قدر میوه در آستینش نهد", "explanation": ""},
            {"text": "همه طاعت آرند و مسکین نیاز / بیا تا به درگاه مسکین نواز", "explanation": ""},
            {"text": "چو شاخ برهنه برآریم دست / که بی برگ از این بیش نتوان نشست", "explanation": ""},
            {"text": "خداوندگارا نظر کن به جود / که جرم آمد از بندگان در وجود", "explanation": ""},
            {"text": "گناه آید از بندهٔ خاکسار / به امید عفو خداوندگار", "explanation": ""},
            {"text": "کریما به رزق تو پرورده‌ایم / به انعام و لطف تو خو کرده‌ایم", "explanation": ""},
            {"text": "گدا چون کرم بیند و لطف و ناز / نگردد ز دنبال بخشنده باز", "explanation": ""},
            {"text": "چو ما را به دنیا تو کردی عزیز / به عقبی همین چشم داریم نیز", "explanation": ""},
            {"text": "عزیزی و خواری تو بخشی و بس / عزیز تو خواری نبیند ز کس", "explanation": ""},
            {"text": "خدایا به عزت که خوارم مکن / به ذل گنه شرمسارم مکن", "explanation": ""},
            {"text": "مسلط مکن چون منی بر سرم / ز دست تو به گر عقوبت برم", "explanation": ""},
            {"text": "به گیتی بتر زین نباشد بدی / جفا بردن از دست همچون خودی", "explanation": ""},
            {"text": "مرا شرمساری ز روی تو بس / دگر شرمسارم مکن پیش کس", "explanation": ""},
            {"text": "گرم بر سر افتد ز تو سایه‌ای / سپهرم بود کهترین پایه‌ای", "explanation": ""},
            {"text": "اگر تاج بخشی سر افرازدم / تو بردار تا کس نیندازدم", "explanation": ""},
            {"text": "تنم می‌بلرزد چو یاد آورم / مناجات شوریده‌ای در حرم", "explanation": ""},
            {"text": "که می‌گفت شوریدهٔ دلفگار / الها ببخش و به ذلّم مدار", "explanation": ""},
            {"text": "همی‌گفت با حق به زاری بسی / میفکن که دستم نگیرد کسی", "explanation": ""},
            {"text": "به لطفم بخوان و مران از درم / ندارد به جز آستانت سرم", "explanation": ""},
            {"text": "تو دانی که مسکین و بیچاره‌ایم / فرو مانده نفس اماره‌ایم", "explanation": ""},
            {"text": "نمی‌تازد این نفس سرکش چنان / که عقلش تواند گرفتن عنان", "explanation": ""},
            {"text": "که با نفس و شیطان بر آید به زور؟ / مصاف پلنگان نیاید ز مور", "explanation": ""},
            {"text": "به مردان راهت که راهی بده / وز این دشمنانم پناهی بده", "explanation": ""},
            {"text": "خدایا به ذات خداوندیت / به اوصاف بی مثل و مانندیت", "explanation": ""},
            {"text": "به لبیک حجاج بیت‌الحرام / به مدفون یثرب علیه‌السلام", "explanation": ""},
            {"text": "به تکبیر مردان شمشیر زن / که مرد وغا را شمارند زن", "explanation": ""},
            {"text": "به طاعات پیران آراسته / به صدق جوانان نوخاسته", "explanation": ""},
            {"text": "که ما را در آن ورطهٔ یک نفس / ز ننگ دو گفتن به فریاد رس", "explanation": ""},
            {"text": "امید است از آنان که طاعت کنند / که بی طاعتان را شفاعت کنند", "explanation": ""},
            {"text": "به پاکان کز آلایشم دور دار / وگر زلتی رفت معذور دار", "explanation": ""},
            {"text": "به پیران پشت از عبادت دو تا / ز شرم گنه دیده بر پشت پا", "explanation": ""},
            {"text": "که چشمم ز روی سعادت مبند / زبانم به وقت شهادت مبند", "explanation": ""},
            {"text": "چراغ یقینم فرا راه دار / ز بد کردنم دست کوتاه دار", "explanation": ""},
            {"text": "بگردان ز نادیدنی دیده‌ام / مده دست بر ناپسندیده‌ام", "explanation": ""},
            {"text": "من آن ذره‌ام در هوای تو نیست / وجود و عدم ز احتقارم یکی است", "explanation": ""},
            {"text": "ز خورشید لطفت شعاعی بسم / که جز در شعاعت نبیند کسم", "explanation": ""},
            {"text": "بدی را نگه کن که بهتر کس است / گدا را ز شاه التفاتی بس است", "explanation": ""},
            {"text": "مرا گر بگیری به انصاف و داد / بنالم که عفوم نه این وعده داد", "explanation": ""},
            {"text": "خدایا به ذلت مران از درم / که صورت نبندد دری دیگرم", "explanation": ""},
            {"text": "ور از جهل غایب شدم روز چند / کنون کآمدم در به رویم مبند", "explanation": ""},
            {"text": "چه عذر آرم از ننگ تردامنی؟ / مگر عجز پیش آورم کای غنی", "explanation": ""},
            {"text": "فقیرم به جرم و گناهم مگیر / غنی را ترحم بود بر فقیر", "explanation": ""},
            {"text": "چرا باید از ضعف حالم گریست؟ / اگر من ضعیفم پناهم قوی است", "explanation": ""},
            {"text": "خدایا به غفلت شکستیم عهد / چه زور آورد با قضا دست جهد؟", "explanation": ""},
            {"text": "چه برخیزد از دست تدبیر ما؟ / همین نکته بس عذر تقصیر ما", "explanation": ""},
            {"text": "همه هر چه کردم تو بر هم زدی / چه قوت کند با خدایی خودی؟", "explanation": ""},
            {"text": "نه من سر ز حکمت به در می‌برم / که حکمت چنین می‌رود بر سرم", "explanation": ""}
        ]
    }
]